"Uluslararası bilim projesine katılın." (The Guardian)

"Işıkkirliliğinin ne kadar kötü olduğunu tam olarak öğrenin." (Chandra Clarke, citizensciencecenter.com)

"Uygulamanın kullanımı daha kolay olamazdı; hatta yol boyunca değişik takımyıldızları bile öğrenebilirsiniz." (Nicholas Fordes, plos.org) 

Gecenin Kayboluşu uygulaması gözlerinizi bir ışıkölçere, sizi de amatör bir biliminsanına dönüştürür ve yaşadığınız yerde gökyüzü parlaklığını ölçüp raporlamanızı sağlar!

Kötü tasarlanmış sokak lambalarından boşa yayılan ışık, Dünyanın birçok yerinde, gece gökyüzünü aydınlatır. Gökyüzünde oluşan bu ışıkkirliliği, yıldızların ışıltılarını sönükleştirerek gecenin doğal yapısını bozar. Biliminsanları ışıkkirliliğinin gece hareketlenen ekosistemler üzerindeki etkilerinden endişe etmektedirler; ancak dünya genelinde gökyüzünün ne kadar parlak olduğu ve bu kirliliğin yıllara göre değişimi üzerinde çok fazla bilgi bulunmamaktadır. 

Gökyüzü parlaklığının izlenmesine Google’ın Gök Haritası temelli bu uygulamayı; ayrıca iyi bildiğiniz hassas ve güvenilir bir parlaklıkölçeri, yani gözlerinizi kullanarak yardımcı olabilirsiniz! Tüm yapmanız gereken gökyüzünde belirlenmiş yıldızlara bakarak, onları görüp göremediğinizi bildirmeniz. Gecenin Kayboluşu uygulamasını kullanarak eğlenceli ve eğitici zaman geçirmekle birlikte, ileride doğal çevremizi korumaya katkıda bulunacak önemli bilimsel veriler de üretmiş olursunuz. 

Gözleminizi bitirir bitirmez ölçüm veriniz kimlik bilgileriniz kullanılmadan Gece Gökyüzü projesine gönderilir (http://www.GLOBEatNight.org), burada gözlemlerinizi harita üzerinde görebildiğiniz gibi, dünyanın dört bir yanından gönderilmiş diğer verilerle de karşılaştırma olanağı bulursunuz. Yıldızlara bakarak  olağanüstü bir deneyim eşliğinde ailenizle ölçüm alırken, gökyüzünü kolayca öğreneceksiniz. Öğrenciler uygulamayı bilim projeleri için kullanırlarken aynı zamanda uluslararası bir bilimsel grubun parçası olacaklar.   

Proje için en önemli yerler yıldızların kolayca görülemediği ve gökyüzü parlaklığının fazla olduğu bölgeler olmakla birlikte, eğer  Samanyolu’nu rahatça görebilecek kadar şanslıysanız, bu yerleri belirleyerek başkalarının da yararlanmasını sağlayabilirsiniz. 

Uydular gökyüzünü değil, yeri gözlerler: Yer ve gökyüzü parlaklığının karşılaştırılmasıyla, ilgililere hangi tür sokak lambalarıyla gökyüzü yerine sokakların aydınlatılabileceği konusunda yardımda bulunacaksınız. Gelecekte sokakları ve konutları dengeli bir şekilde aydınlatarak enerji tasarrufuyla şehirlerin ekonomiye katkıda bulunacaklarını, aynı zamanda gökyüzünün bir kez daha yıldızlarla dolacağını umuyoruz. 

Daha fazla bilgiye ve önceki alınan sonuçlara proje sayfasından ulaşabilirsiniz: http://lossofthenight.blogspot.com 

Bu uygulamayı geliştiren “Verlust der Nacht” ışıkkirliliği bilimcileriyle iletişime geçebilir, diğer projeler hakkında bilgi alabilirsiniz (http://www.verlustdernacht.de). Uygulama aynı zamanda geceyi aydınlatmanın tarihi, önemi ve sonuçları üzerine temel bilgiler sunmaktadır.   

Bu proje Federal Almanya Eğitim ve Araştırma Bakanlığı tarafından desteklenmektedir. 

Türkçe çeviri Nail Köker tarafından yapılmıştır, isikkirliligi.org